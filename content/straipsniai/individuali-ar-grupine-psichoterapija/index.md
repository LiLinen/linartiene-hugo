---
title: Individuali ar grupinė psichoterapija?
description: "Nusprendėte lankyti psichoterapiją, tačiau svarstote, kuri geresnė: individuali ar grupinė psichoterapija?"
layout: post
images:
    - doors.jpg
image:
    src: doors.jpg
    alt: Dvi durys
breadcrumbs:
    - { name: Pagrindinis, href: '/' }
    - { name: Straipsniai, href: '/straipsniai' }
    - { name: "Individuali ar grupinė psichoterapija?" }

menu:
    main:
        parent: Straipsniai
        title: Individuali ar grupinė psichoterapija?
---

## Efektyvumas

Lyginamieji psichoterapijos veiksmingumo tyrimai rodo, kad tiek individuali, tiek grupinė psichoterapija yra tiek pat efektyvūs pagalbos būdai asmeninių ir tarpasmeninių sunkumų sprendimui bei psichikos sutrikimų gydymui.


Galima sakyti, kad abiejų psichoterapijos formų veiklioji medžiaga yra ta pati. 
Gydantysis psichoterapijos efektas atsiranda iš galimybės saugiame – priimančiame, geranoriškame, atvirame ir nuoširdžiame – santykyje tyrinėti savo jausmus, mintis, elgesį, patyrimą bei būdus, kuriais kuriame artimus santykius su kitais žmonėmis. 
Vis dėlto individuali ir grupinė terapija turi savitumų, reliatyvių privalumų ir trūkumų, kurių žinojimas gali padėti pasirenkant terapijos formą. 
Visuotinai susiklostė, kad individuali terapija daugeliui yra labiau pažįstama – lengviau įsivaizduojama, kaip ten viskas vyksta, tad šiame straipsnyje kiek išsamiau bus aptarti grupinės terapijos ypatumai.

## Formalumai: laikas, trukmė, kaina

Rinkdamiesi individualią terapiją galite pasirinkti jums ir jūsų terapeutui tinkamiausią laiką susitikimams. 
Esant poreikiui, turite galimybę perkelti, pakeisti susitikimo laiką ar turėti papildomą susitikimą ekstra atveju. 
Grupinės terapijos laikas būna iš anksto nuspręstas terapeuto ir galimybė lankyti grupės susitikimus numatytu laiku yra viena iš terapijos lankymo sąlygų. 
Įprastai tiek individualūs, tiek grupės susitikimai vyksta 1 kartą per savaitę, trukmė – atitinkamai 50 min. ir 90 min. 
Taip pat skiriasi ir vieno susitikimo kaina – grupės susitikimas įprastai kainuoja apie 1/3 individualaus susitikimo kainos.

## Atvirumas ir konfidencialumas

Tiek individualioje, tiek grupinėje terapijoje dalinsitės apie save tik tiek, kiek norėsite. 
Apie jūsų lankymąsi individualioje terapijoje žinosite tik jūs ir jūsų terapeutas. 
Grupinėje terapijoje susitinkate ir su kitais sunkumus patiriančiais žmonėmis, kurie dar prieš pradedant lankyti grupę, individualių pokalbių metu įsipareigoja grupėje laikytis konfidencialumo principo. 
Nors iš pirmo žvilgsnio individualioje terapijoje gali atrodyti saugiau dalintis savo patyrimu, įprastai jau po 3-4 susitikimų saugumo jausmas atsiranda ir dalyvaujant grupėje. 
Psichoterapinėje grupėje kiti dalyviai kaip ir jūs jaudinasi, kad aptariami reikalai liktų tik tarp grupės narių, tad saugote vieni kitų asmenines paslaptis kartu. Kalbėti apie savo asmeninius, neretai nepatogius jausmus ar patyrimais gali būti nedrąsu tiek su terapeutu, tiek su kitais žmonėmis, tad drąsos atsiverti prireiks renkantis abi psichoterapijos formas.

## Dėmesys ir intensyvumas

Natūralu, kad individualioje terapijoje visas terapeuto dėmesys yra skiriamas jums. 
Tai leidžia terapijai vystytis jūsų pasirinktomis temomis, jūsų individualiu tempu. 
Tai reiškia, kad ir jūsų terapinis patyrimas gali būti intensyvesnis – būnant visuomet dėmesio centre gali būti sunkiau atsipūsti terapijos eigoje. 
Psichoterapinėje grupėje individualaus terapeuto dėmesio gaunate reikšmingai mažiau – jis paskirstomas kiekvienam grupės nariui ir grupei kaip visumai. 
Vis dėlto grupinė terapija gali būti ne ką mažiau, o kartais ir daugiau intensyvi – klausančių, matančių, reaguojančių į jūsų pasidalinimus yra kur kas daugiau. 
Kiti nariai dalindamiesi savo patirtimis ne retai užkabina jums ne tik norimas, bet ir nuo savęs gerai slepiamas jums aktualias temas, tad net ir nebūdami grupės prožektoriaus šviesoje dirbate terapinį darbą. 
Apibendrinant, individualioje terapijoje savęs pažinimas vystosi aptariant sunkumus ir gaunant grįžtamąjį ryšį iš terapeuto, o grupinėje – papildomai ir iš kitų patiriančių panašius sunkumus pasidalinimų ir reagavimų.

## Parama ir santykių kūrimo ugdymas

Kadangi individualioje terapijoje su terapeutu būsite vienu du, visą reikalingą pagalbą gausite iš jo. 
Turėsite galimybę čia ir dabar tyrinėti, suprasti, patirti ir mokytis kurti artimą ryšį. 
Buvimas vienu du leis giliau panagrinėti jums aktualias temas ir problemas, stiprinti ryšį su savimi. 
Vis dėlto individualioje terapijoje nėra galimybės įgyvendinti poreikį susitikti su kitais žmonėmis, patiriančiais panašias problemas, dalintis savo patyrimu, išbandyti naujus bendravimo būdus santykiuose su skirtingais žmonėmis. 
Lankydami psichoterapinę grupę turite galimybę pajusti, kad esate ne vieni su savo patiriamais sunkumais – dalinimasis su kitais savo patirtimi dažnai veikia terapiškai pats savaime. 
Taip pat grupė suteikia galimybę tiek gauti paramą, tiek teikti ją kitiems. Paramos gavimas padeda ryšio su žmonėmis kūrimuisi, o jos teikimas įgalina augimą ir mokymąsi. 
Grupinėje terapijoje galite čia ir dabar kylančiose tarpasmeninėse situacijose ugdyti savo bendravimo įgūdžius – tyrinėti, kaip kuriate santykius su kitais, kaip jaučiatės ir kaip reaguojate įvairiose tarpasmeninėse situacijose, mokytis įvairių reagavimo būdų, išreikšti savo sunkumus ir priimti kritiką.

## Kreipimosi priežastis

Iš esmės abi terapijos formos tinka asmeninių ir tarpasmeninių sunkumų sprendimui bei psichikos sutrikimų gydymui. 
Vis tik galima sakyti, kad individuali terapija yra universalesnė – tinka beveik visiems ir beveik bet kuriuo jų gyvenimo laikotarpiu. 
Grupinė terapija gali būti mažiau rekomenduotina itin droviems, sunkiai tarp kitų žmonių galintiems išbūti žmonėms. 
Laikinai atidėti grupės lankymą gali tekti ir tiems, kurie šiuo metu išgyvena itin stiprią asmeninę krizę (artimojo netektį, skyrybas, etc.). 
– tokiu atveju rekomenduojama pirma gauti individualią, o tik vėliau grupinę pagalbą. 
Individuali terapija gali labiau tikti asmeniniams (sunku susirasti darbą, jausti pasitenkinimą gyvenimu etc.), o grupinė terapija – su įvairaus pobūdžio santykiais susijusiems (konfliktai darbe, šeimoje, netenkinantys artimi santykiai, iškylančios vis tos pačios problemos skirtinguose santykiuose, etc.) sunkumams spręsti.

## Tai kaip pasirinkti?

Svarbiausia, kad jau nusprendėte kreiptis psichoterapinės pagalbos – jau žengėte žingsnį link pagalbos sau siekiant didesnio pasitenkinimo savimi ir savo gyvenimu. 
Įsiklausykite į savo intuityvų norą išbandyti vieną ar kitą psichoterapijos formą, o jei sunku – kreipkitės į atitinkama psichoterapija užsiimantį specialistą ir su juo kartu aptarsite, kuri iš terapijos formų būtų naudinga jūsų situacijoje.
